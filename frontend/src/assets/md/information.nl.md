# Studieplekken UGent 

In het tweede semester stelt de UGent opnieuw op verschillende campussen stille studieplekken ter beschikking van **UGent studenten die hier nood aan hebben**.

De studieplekken zijn beschikbaar tijdens het volledige semester van 8 februari 2021 tot 25 juni 2021.

## Reservaties 

Een studieplek kan wekelijks gereserveerd worden, **telkens op donderdag voor de volgende week**. Mogen we erop aandringen om **enkel een studieplek te reserveren als je zeker aanwezig zal zijn**. Breng ook altijd je studentenkaart mee (of je identiteitskaart als je je studentenkaart verloren bent) zodat de aanwezigen gecontroleerd kunnen worden. Denk ook aan jouw medestudenten en annuleer jouw reservatie wanneer je niet meer langs kan komen of vroeger vertrekt.

## Binnenkomst 

Elke studielocatie heeft specifieke openingsuren, zowel het aanvangsuur als het sluitingsuur zijn verschillend. Zorg ervoor dat je deze goed bekijkt op deze applicatie. We verwachten dat studenten gespreid binnenkomen en dat er geen wachtrijen worden gevormd aan de ingang. Om verspreiding van het virus tegen te gaan is het belangrijk om steeds te zorgen voor een onderlinge afstand van minstens 1,5m op elke locatie en in elke situatie. Mogen we daarom vragen om niet te vroeg of op het aanvangsuur aanwezig te zijn, maar wel **gespreid binnen te komen in een periode van een half uur vanaf het aanvangsuur**.

Enkel studenten die gereserveerd hebben kunnen gebruik maken van de studieplek. Er worden geen lege plekken opgevuld op het moment zelf, dit creëert immers wachtrijen en samenscholingen. Iemand anders laten reserveren met jouw email adres is niet toegestaan. Elke vorm van automatisatie bij het inschrijven is verboden.

## Veiligheidsmaatregelen 

Op elke studieplek gelden strikte veiligheidsmaatregelen. Handen dienen ontsmet te worden bij het binnenkomen. Het dragen van een mondmasker is verplicht van zodra je het gebouw betreedt, wanneer je rondloopt en recht staat. Eens je op je studieplek zit, mag je het mondmasker uitdoen en kan je ook aan jouw tafel eten en drinken. De tafels en stoelen zijn op een veilige afstand geplaatst en mogen niet verplaatst worden. Physical distancing dient op elk moment gerespecteerd te worden. Blijf zeker thuis indien je ziek bent of symptomen ervaart.

De studieplekken worden georganiseerd door studenten, medewerkers en vrijwilligers. Ga respectvol met hen en met elkaar om. Voor de student-toezichters zijn er gemarkeerde studieplekken voorzien, gelieve deze niet in te nemen. Op elke studieplek is toezicht aanwezig. Bij problemen of vragen, aarzel niet om deze persoon aan te spreken.

## Veelgestelde vragen 

- Zullen er controles uitgevoerd worden door UGent personeel op de locatie? Indien ja, op welk tijdstip en hoe frequent zal dit gebeuren? 

Controles worden dagelijks systematisch uitgevoerd om 10u en om 15u. Studieplekken die dan niet ingenomen zijn, worden opnieuw vrijgegeven. De studieplek is enkel toegankelijk voor studenten die gereserveerd hebben. Na het vrijgeven van de lege studieplekken, kunnen deze door andere studenten ingenomen worden.

- Tot wanneer kan men zich uitschrijven, en hoe moet dit gebeuren?

Uitschrijven uit een tijdslot kan tot ten laatste het einde van het tijdslot. Studenten die vroeger vertrekken vanuit de studieplaats of studenten die niet langs kunnen komen door omstandigheden (bv. als ze eventuele ziektesymptomen vertonen) kunnen zich uitschrijven zodat de plaats vrijkomt in het systeem. Uitschrijven kan door in de navigatiebalk naar **Profiel - Reservaties** te gaan en met behulp van het vuilbakje reservaties te verwijderen. 

- Wat moet ik doen als ik me ziek voel?

Als je je ziek voelt of symptomen hebt, mag je niet naar de studieplek komen. Schrijf je uit voor de studieplek en neem contact op met je arts. 

- Mag ik komen als ik in quarantaine moet?

Als je in quarantaine moet of bent mag je absoluut niet naar de studieplek komen. Schrijf je uit voor de studieplek. Je volgt strikt de richtlijnen van je arts. 

- Hoe wordt de organisatie verwittigd indien iemand positief test die aanwezig was in een studieplek? 

Indien je aanwezig was op een studieplek en positief getest hebt op corona, laat je dit weten aan contacttracing@ugent.be. De contact tracers zullen vervolgens een risico-analyse uitvoeren en hier verdere stappen ondernemen. 

- Bij wie kan ik terecht met eventuele vragen i.v.m. de organisatie van de studieplekken? 

De algemene informatie over de studieplekken kan je vinden op deze pagina. Bij specifieke vragen over één studieplek kan je altijd terecht bij het aanwezige UGent personeel of bij de student-vrijwilligers die er zullen zijn wanneer er geen UGent-personeel is, op deze studieplek. De student-vrijwilligers zijn ook na de openingsuren bereikbaar via blok@gentsestudentenraad.be.

- Wie moet ik contacteren met vragen i.v.m. verloren voorwerpen?

Bij vragen over verloren voorwerpen informeer je best bij het UGent personeel van de specifieke studieplek waar je het voorwerp bent verloren. 

- Kan ik gestraft worden als mijn studentenkaart per ongeluk niet gescand is?

Er wordt maximaal gescand op de studieplekken en het is je verantwoordelijkheid als student om ervoor te zorgen dat je studentenkaart gescand wordt. Er wordt aangeraden om hiervoor je studentenkaart op je tafel te leggen. Wanneer er uitzonderlijk geen toezichter aanwezig zou zijn en er dus niet kan gescand worden, dan worden de studieplekken ook niet opnieuw vrijgegeven worden en zullen er ook geen sancties zijn. Dit zal in jouw profiel (bij het overzicht van de gemaakte reservaties) aangeduid staan als "Geen aanwezigheden opgenomen".

- Worden er ook studieplekken voorzien tijdens het weekend?

Er worden geen studieplekken voorzien tijdens het weekend.

- Ik wil graag nog een studieplek maar alle plekken zijn vol

Uitbreiden van locaties en aantal studieplekken is jammer genoeg niet mogelijk. Het aanbod dat we nu doen is het maximale aanbod dat mogelijk is binnen de huidige corona maatregelen. Het kan voorkomen dat studenten hun plaats weer vrijgeven door hun reservatie te annuleren alsook komen er dagelijks opnieuw plekken vrij die niet ingenomen zijn op moment dat de aanwezigheden gescand worden. Als dat het geval is kan je je op dat moment zelf nog inschrijven via het platform en alsnog van een studieplek gebruik maken.

- Zullen er tijdens de examenperiode in juni ook studieplekken zijn?

Ja, tot en met 25 juni 2021 zullen er verder studieplekken aangeboden worden via deze applicatie (in GUSB tot en met 23/6). De locatie en de openingsuren zijn altijd te vinden in deze applicatie.  

---

Bij extra vragen kun je contact opnemen met info@studieplekken.ugent.be. 
