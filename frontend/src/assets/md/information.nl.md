# Studieplekken UGent 

In het tweede semester stelt de UGent opnieuw op verschillende campussen stille studieplekken ter beschikking van **UGent studenten die hier nood aan hebben**. 

De studieplekken zijn beschikbaar tijdens het volledige semester van 8 februari 2021 tot 25 juni 2021.  

## Reservaties 

Een studieplek kan wekelijks gereserveerd worden, telkens op donderdag voor de volgende week. Mogen we erop aandringen om enkel een studieplek te reserveren als je zeker aanwezig zal zijn. Breng ook altijd je studentenkaart mee (of je identiteitskaart als je je studentenkaart verloren bent) zodat de aanwezigen gecontroleerd kunnen worden. Studenten die verschillende keren een studieplek reserveren en niet komen opdagen, zullen niet meer kunnen reserveren. 

## Binnenkomst 

Elke studielocatie heeft specifieke openingsuren, zowel het aanvangsuur als het sluitingsuur zijn verschillend. Zorg ervoor dat je deze goed bekijkt. We verwachten dat studenten gespreid binnenkomen en dat er geen wachtrijen worden gevormd aan de ingang. Om verspreiding van het virus tegen te gaan is het belangrijk om steeds te zorgen voor een onderlinge afstand van minstens 1,5m op elke locatie en in elke situatie. Mogen we daarom vragen om niet te vroeg of op het aanvangsuur aanwezig te zijn, maar wel gespreid binnen te komen in een periode van een half uur vanaf het aanvangsuur. 

Enkel studenten die gereserveerd hebben kunnen gebruik maken van de studieplek. Er worden geen lege plekken opgevuld op het moment zelf, dit creëert immers wachtrijen en samenscholingen. Iemand anders laten reserveren met jouw email adres is niet toegestaan. Elke vorm van automatisatie bij het inschrijven is verboden. 

## Veiligheidsmaatregelen 

Op elke studieplek gelden strikte veiligheidsmaatregelen. Handen dienen ontsmet te worden bij het binnenkomen. Het dragen van een mondmasker is verplicht van zodra je het gebouw betreedt. Eens je op je studieplek zit, mag je het mondmasker uitdoen. De tafels en stoelen zijn op een veilige afstand geplaatst en mogen niet verplaatst worden. Physical distancing dient op elk moment gerespecteerd te worden. Blijf zeker thuis indien je ziek bent of symptomen ervaart. 

De studieplekken worden georganiseerd door studenten, medewerkers en vrijwilligers. Ga respectvol met hen en met elkaar om. Voor de student-toezichters zijn er gemarkeerde studieplekken voorzien, gelieve deze niet in te nemen. Op elke studieplek is toezicht aanwezig. Bij problemen of vragen, aarzel niet om deze persoon aan te spreken. 

 

## Veelgestelde vragen 

> Zullen er controles uitgevoerd worden door UGent personeel op de locatie? Indien ja, op welk tijdstip en hoe frequent zal dit gebeuren? 

Controles worden uitgevoerd als er situaties ontstaan waarbij iemand die gereserveerd heeft geen plaats blijkt te hebben. Op dat moment zal de lijst van studenten die gereserveerd hebben bekeken worden en studenten zonder reservatie zullen de studieplek moeten verlaten. De studieplek is enkel toegankelijk voor studenten die gereserveerd hebben. Er worden geen lege plekken op het moment zelf ingevuld zonder reservatie. 

> Tot wanneer kan men zich uitschrijven, en hoe moet dit gebeuren? 

Uitschrijven uit een tijdsslot kan tot ten laatste het einde van het tijdslot, dit om de mogelijkheid te bieden aan mensen met eventuele ziektesymptomen om zich uit te schrijven en de plek aan anderen te laten. Uitschrijven kan door in de navigatiebalk naar Profiel -> Reservaties te gaan en met behulp van het vuilbakje reservaties te verwijderen. 

> Wat moet ik doen als ik me ziek voel? 

> Als je je ziek voelt of symptomen hebt, mag je niet naar de studieplek komen. Schrijf je uit voor de studieplek en neem contact op met je arts. 

> Mag ik komen als ik in quarantaine moet? 

Als je in quarantaine moet of bent mag je absoluut niet naar de studieplek komen. Schrijf je uit voor de studieplek. Je volgt strikt de richtlijnen van je arts. 

> Hoe wordt de organisatie verwittigd indien iemand positief test die aanwezig was in een studieplek? 

Indien je aanwezig was op een studieplek en positief getest hebt op corona, laat je dit weten aan contacttracing@ugent.be. De contact tracers zullen vervolgens een risico-analyse uitvoeren en hier verdere stappen ondernemen. 

> Bij wie kan ik terecht met eventuele vragen i.v.m. de organisatie van de studieplekken? 

De algemene informatie over de studieplekken kan je vinden op deze pagina. Bij specifieke vragen over één studieplek kan je altijd terecht bij het aanwezige UGent personeel of bij de student-vrijwilligers die er zullen zijn wanneer er geen UGent-personeel is, op deze studieplek. 

> Wie moet ik contacteren met vragen i.v.m. verloren voorwerpen? 

Bij vragen over verloren voorwerpen informeer je best bij het UGent personeel van de specifieke studieplek waar je het voorwerp bent verloren. 

> Kan ik gestraft worden als mijn studentenkaart per ongeluk niet gescand is? 

Voorlopig wordt er nog niet systematisch gescand. Er worden dus ook geen aanwezigheden genoteerd. Dit zal in jouw profiel (bij het overzicht van de gemaakte reservaties) aangeduid staan als "Geen aanwezigheden opgenomen". Enkel studenten die gereserveerd hebben kunnen immers aanwezig zijn op de studieplek. 

> Worden er ook studieplekken voorzien tijdens het weekend 

Er worden geen studieplekken voorzien tijdens het weekend. 

> Ik wil graag nog een studieplek maar alle plekken zijn vol 

Uitbreiden van locaties en aantal studieplekken is jammer genoeg niet mogelijk. Het aanbod dat we nu doen is het maximale aanbod dat mogelijk is binnen de huidige corona maatregelen. 

> Zullen er tijdens de examenperiode in juni ook studieplekken zijn? 

Ja, in juni 2021 zullen er verder studieplekken aangeboden worden via deze applicatie. De locatie en de openingsuren zijn altijd te vinden in deze applicatie.  

Bij extra vragen kun je contact opnemen met info@studieplekken.ugent.be. 